---
Title: "Šta je unconference i kako se pripremiti za ovakvo okupljanje"
slug: sta-je-unconference
date: 2019-08-30
authors:
  - heapcon
tags:
  - konferencija
  - heapcon
  - unconference
postImage: unconference.png
post: true
---

Zamišljeno kao svojevrsna uvertira za [Heapcon 2019](https://heapcon.io), _unconference_ skup će se održati 25.
septembra u press centru Kombank dvorane dan pred glavni događaj.

Kako bismo one manje upućene upoznali sa konceptom _unconference_-a, pripremili smo kratak
vodič kroz ovaj format konferencije čiji je **akcenat na samim učesnicima**.
<!--more-->
Ono što _unconference_ razlikuje od klasičnog konferencijskog okupljanja je njegova otvorenija
struktura. Ovakav pristup se zasniva na otvorenoj razmeni ideja i mišljenja u opuštenoj
atmosferi te se direktno oslanja na želju učesnika da u što većoj meri doprinesu kvalitetnoj
diskusiji.

_Unconference_ vid razmene mišljenja i ideja omogućava veću slobodu učesnicima - i neretko
dovodi do otvaranja velikog broja uzbudljivih tema koje inače možda ne bi bile obrađene na
konferenciji.

## Veoma kratka istorija unconference-a

Tim O’Rajli koji je popularizovao termin open space tvrdi da je nemački geograf i istraživač
Aleksandar fon Humbolt zapravo [organizovao prvi uncoference događaj](https://www.linkedin.com/pulse/true-inventor-unconference-tim-o-reilly/), davne 1828.

Naime, Humbolt je pozvao na stotine naučnika iz cele Evrope da mu se pridruže na konferenciji
u Berlinu koja je bila zamišljena kao susret u malo neformalnijim okolnostima - upravo kako bi
se razmenjivale ideje i izazovi sa kojima su se susretali naučnici 19. veka.

Međutim, sâm termin unconference prvi put se spominje 1998. godine. Od tada, brojne
kompanije prepoznale su prednosti ovog tipa konferencije.

## Kako to uopšte izgleda u praksi?

Pre svega, svi zainteresovani mogu doći na ovaj događaj, uključujući i one koji ne nameravaju
da posete Heapcon.

Na _Unconference_ događaju pred ovogodišnji [Heapcon](https://heapcon.io) održaće se tri paralelne sesije od po 45
minuta, 25. septembra, s početkom u 17 časova.

Na početku svake sesije, moderatori će predložiti tri teme. Učesnici _unconference_-a će
glasanjem sami odlučiti koja tema ih najviše zanima, nakon čega će (nadajmo se!) povesti
dinamičnu debatu.

Dakle, zamisao je da se ljudi uključe u otvorenu i živu diskusiju kako bi iskoristili pun potencijal
Heapcona - naše regionalne tehnološke konferencije koja će okupiti brojne stručnjake iz
softverske industrije.

Svi učesnici _unconference_-a pozvani su takođe da se pridruže na večeri sa [predavačima
zakazanim za sâm Heapcon](https://heapcon.io/speakers/) koja počinje u 21 časova.

## Pravila su minimalna, ali postoje neke smernice

+ Treba još jednom istaći da nam je cilj da privučemo što različitije profile ljudi kao i da vas
činjenica da ste zainteresovani za ovaj događaj čini pravom osobom za _unconference_!
Dakle, ako vas zanima ovakav vid druženja, diskusije i zagrevanja pred Heapcon,
smatrajte se dobrodošlim na unconference.
+ Dalje, treba imati u vidu da je cilj događaja isključivo dobra razmena ideja i energije. Sve
preko toga je samo bonus! Tako da, bez brige - ne treba se posebno pripremati za naš
_unconference_. Sve što je potrebno je da sa sobom ponesete sopstvene ideje za
diskusiju i želju da aktivno doprinesete razgovoru.
+ Može se desiti da sesija bude produžena ukoliko se dogodi da se na 45. minutu - koliko
je predviđeno da traje svaka od sesija - i dalje vodi živa rasprava. Dakle da sumiramo:
seanse načelno traju po 45 minuta, ali može doći do kraćeg produžavanja razgovora -
jer niko ne voli da bude prekinut tokom diskusije!
+ Što se samog trajanja unconference-a tiče, može lako da se desi da vas atmosfera
ponese, tako da slobodno recite ukućanima da vas ne čekaju.

Iako ovakav format ne zahteva posebnu pripremu, poželjno je razmisliti malo o temama koje će
podstaći debatu te nadahnuti učesnike da podele izazove sa kojima se suočavaju u
profesionalnom životu.

Sve u svemu, ljubitelji saradnje, kreativnosti, razmene ideja i peer-to-peer pristupa,
unconference model može postati jedan od vaših omiljenih trenutaka na Heapconu ove godine.

Za učešće na unconference-u treba popuniti prijavu koju možete naći [ovde](https://docs.google.com/forms/d/e/1FAIpQLSc1uEMpjIukarKA5d1E4hJJi3Q20CgJMi8R-KOOEy3m1kVKkA/viewform).

Zato ne oklevajte i pošaljite prijavu - dobrodošli na [Unconference](https://heapcon.io/unconference/)!