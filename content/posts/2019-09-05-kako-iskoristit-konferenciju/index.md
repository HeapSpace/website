---
Title: "Kako najbolje iskoristiti konferenciju u 8 koraka"
slug: kako-najbolje-iskoristiti-konferenciju-u-8-koraka
date: 2019-09-05
authors:
  - heapcon
tags:
  - konferencija
  - heapcon
postImage: konfa.png
post: true
---

Pre nego što započnemo druženje na ovogodišnjem [Heapconu](https://heapcon.io), nije zgoreg da se podsetimo nekih smernica kako bi posetioci konferencije mogli da iskoriste potencijal ovakvog događaja u potpunosti.
<!--more-->

Ako već odlučite da posetite neku konferenciju, bilo da se radi o Heapconu 2019 ili nekoj drugoj, smatramo da treba iskoristiti maksimum od vremena koje tamo provedete.

Ovo je nešto što se odnosi na sve posetioce. Neki će doći sami, neki će biti u društvu, biće onih koji se raduju konferenciji, kao i onih koji misle da im takve stvari baš i ne leže.

Ali na kraju krajeva, svi oni će provesti dvocifreni broj časova svog života u okruženju koje može da pruži dosta. Dakle, valjalo bi pripremiti se da bi ovo iskustvo bilo i lepo i korisno. Jer ono to i jeste.

## Niski start

Priprema, priprema, priprema.

Pre svega, treba definisati ciljeve dolaska na samu konferenciju. Bilo da je to *networking*, slušanje predavanja ili druženje sa ljudima koje niste dugo videli, pa čak i sve od navedenog, ipak nije loše znati unapred šta postižete dolaskom na neku konferenciju.

Naravno, to ne znači da treba precrtavati stavke u nekom rigidnom spisku i ispunjavati ciljeve redom; ali znači da treba promisliti malo o tome na koji način ova konkretna konferencija može da koristi vašim kratkoročnim i dugoročnim karijernim planovima.

Podrazumeva se da ćete nekad dobiti više od onoga što ste planirali, a što se može ispostaviti kao dragoceno iskustvo. Takođe se nadamo da se podrazumeva da ciljevi koje postavite treba da budu realni.

## Najbolji način da započnete konferenciju je nekonferencija

No, nezavisno od toga koji su vam ciljevi, jedna od najvećih prednosti Heapcona je [unconference dan](https://heapspace.rs/blog/sta-je-unconference/). Ovo je sjajna prilika da upoznate neke od ljudi sa kojima ćete se družiti na samoj konferenciji, uključujući i predavače, malo se opustite i zagrejete pred nove razgovore, a sve to u atmosferi koja je manje formalna od same konferencije.

Par nedelja pred konferenciju, ne bi bilo loše i da kontaktirate s ljudima za koje već znate da će biti prisutni kako biste se dogovorili oko viđanja na Heapconu.

## Dobra organizacija je ključ uspeha

Predlog je svakako da pratite stranicu konferencije na društvenom mrežama, a pre svega na [Tviteru](https://twitter.com/heapconf). Tu možete da se najbrže informišete o samom toku konferencije, dodatnim dešavanjima i eventualnim izmenama u programu. Ovogodišnji hashtag Heapcona je #heapcon19.

Međutim, još jedna sjajna stvar će vam pomoći da ispratite sve što je neophodno tokom konferencije. Whova je aplikacija koja služi za lakšu organizaciju na ovakvim događajima. Prezumite je <a href="https://whova.com/portal/heapc_201909/?source=text_link" target="_blank"/>OVDE</a>.

Na ovaj način dobijate zgodan pregled predavanja i propratnih događaja tokom konferencije, kao i spisak gostiju sa kojima možete četovati u samoj aplikaciji. Dalje, obaveštenja od strane organizacije, dogovaranja oko nalaženja, postavljanje pitanja i slično - sve je dostupno na telefonu.

S obzirom na to da je dobra organizacija ključna za konferencije, ova aplikacija će biti vaš novi najbolji prijatelj tokom njenog trajanja.

## Strateški iskoristite vreme

Ako dolazite na konferenciju u grupi, bilo prijatelja ili kolega, grupni čet na Whovi će vam odlično poslužiti. Svako ko je putovao sa većim brojem ljudi ili posetio konferenciju u većem društvu, zna tačno šta može da očekuje.

Ko je gde u datom trenutku, ko sluša kog predavača, gde se nalazite na kafi ili užini - grupni čet će olakšati i ubrzati komunikaciju. Jer, poslednje što vam treba je da u jurnjavi sa predavanja na predavanje, jurite i za svojim prijateljima ili zovete svakog ponaosob i dogovarate se kada i gde ćete se naći.

## Predavači su tu zbog vas

Ovaj deo podrazumeva nekoliko stvari. Činjenica je da će na konferenciji biti mnogo zanimljivih predavača i to treba iskoristiti na najbolji mogući način. Kako biste se što bolje pripremili, najbolje bi bilo da pre konferencije [saznate više o predavačima i o čemu će pričati](https://heapcon.io/speakers/).

Ali ono što se može ispostaviti kao najvažnija stavka jeste činjenica da ćete biti okruženi ovim ljudima ceo dan. Pripremite pitanja. Prilika da razgovarate sa ljudima koji imaju obilje iskustva se ne pruža često i treba je pametno iskoristiti.

Pitanja treba da budu jasna i koncizna jer će se razgovori odvijati u kraćim sesijama između predavanja, ali svakako treba da očekujete da ćete tokom ćaskanja s predavačima, kao i drugim posetiocima, doći do zanimljivih informacija.

Ovo takođe znači da treba imati spreman odgovor ukratko ko ste i čime se bavite. Preporuke od samih predavača i razmena utisaka o predavanjima kojima ste prisustvovali mogu da posluže za takozvano probijanje leda.

Međutim, ne treba zapostaviti ni sâme organizatore. Ljudi koji su vam omogućili konferenciju su takođe odličan izvor informacija i mogu vam pružiti uvid u mnoge korisne stvari.

## Izađi iz zone komfora

Ovde dolazimo i do jedne od najvećih briga organizatora - učestvovanje u diskusiji. Mnogi imaju tremu kada treba da se uključe u razgovor pred publikom, ali s obzirom na to da svrha ovakvih okupljanja jeste pre svega širenje znanja i razmena iskustva - ne ustručavajte se da doprinesete na ovaj način.

Konačna stavka pod parolom *aktiviraj se* jeste afterparty. Susreti na afterpartiju često mogu biti izuzetno produktivni i lepo zaokružiti celu priču.

## Saradnja je naša snaga

Nakon konferencije, bilo bi optimalno da sve što ste primetili, dobro ili loše, u vezi sa konferencijom prijavite organizaciji. S obzirom na to da su okosnica dobre konferencije i  predavači i posetioci, svaki dobronamerni komentar biće uzet u obzir od strane organizacije i pomoći će da sledeće izdanje bude još bolje.

Sa ljudima koje ste upoznali tokom konferencije bi bilo dobro ostati u kontaktu. Najbolje da im se javite porukom nekoliko dana nakon konferencije kako biste razmenili utiske.

Jedan od najboljih načina da iskoristite pun potencijal konferencije jeste da se i sami uključite u organizaciju. Tako da, ako vam se bude dopao [ovogodišnji Heapcon](https://heapcon.io/), ne oklevajte da se na neki način uključite u priču i da nam se pridružite sledeće godine.

## Podeli znanje sa drugima

Kako vreme nakon konferencije bude proticalo, izdvojiće se neke najvažnije stvari koje ste naučili tokom njenog trajanja.

Ovo znanje treba podeliti sa drugima. Cilj nam je da ove stvari budu dostupne svima i da na taj način doprinesemo razvijanju regionalne tehnološke zajednice.

Bilo kroz prezentaciju u firmi, u vidu postova na društvenim mrežama, ili kroz razgovor sa prijateljima i saradnicima - prenesi znanje dalje i doprinesi zajednici ovim jednostavnim, ali veoma važnim korakom.
